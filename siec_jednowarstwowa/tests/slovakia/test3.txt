Bovden sa skladá z pružného obalu, v ktorom sa pohybuje ohybné jadro (lanko, drôt…). Obal je z tvrdého a odolného materiálu, najčastejšie tesne vinutá oceľová pružina alebo vinutý oceľový pás. Obal bovdenu musí byť do určitej miery ohybný. Často býva obal potiahnutý izoláciou proti prachu a vode. Niekedy je izolovaná aj jeho vnútorná časť na zníženie trenia. Jadro je tvorené lankom alebo drôtom, obvykle z ocele. Keďže jadro sa po celej dĺžke trie o obal, musí sa pravidelne mazať alebo použiť výstelka s klznými vlastnosťami.

Bovden slúži na prenos mechanickej energie ťahom alebo krútením lanka. Obal slúži na mechanické vedenie lanka. Obal je obvykle mechanický upevnený o pevnú časť stroja. Pohyb lanka je obmedzený len na malé vzdialenosti. Spätný pohyb zabezpečuje vratná pružina.

Najznámejšie využitie bovdenu je na bicykloch (ovládanie bŕzd a radenie…), automobily (náhon tachometra, ručná brzda, ovládanie zámku kapoty…), motocykle, ručné obrábanie kovov (rotačný pohyb obrábacieho stroja je bovdenom prenesený do rukoväte k brúsnemu nástroju), mechanické diaľkové ovládanie spúšte fotoaparátu…

Zdroje